<chapter>
    <head>प्रत्यक्षपरिच्छेदः</head>
    <body>
        <moolam section="मङ्गलम्">
            <verse>
            निधाय हृदि विश्वेशं विधाय गुरुवन्दनम् ।
            बालानां सुखबोधाय क्रियते तर्कसङ्ग्रहः ॥ १ ॥
            </verse>
        </moolam>
        <padakrtyam>
            <verse>
            श्रीगणेशं नमस्कृत्य पार्वतीशंकरं परम् ।
            मया चन्द्रजसिंहेन क्रियते पदकृत्यकम् ॥ १ ॥
            यस्मादिदमहं मन्ये बालानामुपकारकम् ।
            तस्माद्धितकरं वाक्यं वक्तव्यं विदुषा सदा ॥ २ ॥
            </verse>
        </padakrtyam>
        <nyayabodhini>
            <verse>
            अखिलागमसंचारि श्रीकृष्णाख्यं परं महः ।
            ध्यात्वा गोवर्धनसुधीस्तनुते न्यायबोधिनीम् ॥ १ ॥
            </verse>
        </nyayabodhini>
        <deepika>
            <verse>
            विश्वेश्वरं साम्बमूर्तिं प्रणिपत्य गिरां गुरुम्।
            टीकां शिशुहितां कुर्वे तर्कसङ्ग्रहदीपिकाम्॥ १ ॥
            </verse>
        </deepika>
        <nyayabodhini>
            <text>
            चिकीर्षितस्य ग्रन्थस्य निर्विघ्नपरिसमाप्त्यर्थमिष्टदेवतानमस्कारात्मकं मङ्गलं शिष्यशिक्षार्थं 
            ग्रन्थादौ निबध्नाति निधायेति ॥
            </text>
        </nyayabodhini>
        <padakrtyam>
            <text>
            विश्वेशं जगत्कर्तारं श्रीसाम्बमूर्तिं हृदि मनसि निधाय नितरां धारयित्वा गुरुवन्दनं च विधाय कृत्वेत्यर्थः ॥ 
            बालेति ॥ 
            अत्राऽधीतव्याकरणकाव्यकोशोऽनधीतन्यायशास्त्रो बालः । व्यासादावतिव्याप्तिवारणायानधीतन्यायेति ॥ 
            स्तनन्धयेऽतिप्रसक्तिवारणायाधतिव्याकरणेति ॥ 
            सुखेति ॥ सुखेनानायासेन बोधाय पदार्थतत्त्वज्ञानायेत्यर्थः ॥ 
            तर्क्यन्ते प्रमितिविषयीक्रियन्त इति तर्काः द्रव्यादिसप्तपदार्थास्तेषां संग्रहः 
            संक्षेपेणोद्देशलक्षणपरीक्षा यस्मिन् स ग्रन्थः ॥ 
            नाममात्रेण वस्तुसंकीर्तनमुद्देशः। यथा द्रव्यं गुणा इति ॥ 
            असाधारणधर्मो लक्षणम् । यथा गन्धवत्त्वं पृथिव्याः । लक्षितस्य लक्षणं संभवति न वेति विचारः परीक्षा ॥ 
            अत्रोद्देशस्य पक्षज्ञानं फलं लक्षणस्येतरभेदज्ञानम्। परीक्षाया लक्षणे दोषपरिहार इति मन्तव्यम् ॥
            </text>
        </padakrtyam>
        <deepika>
            <text>
            चिकीर्षितस्य ग्रन्थस्य निर्विघ्नपरिसमाप्त्यर्थं शिष्टाचारानुमितश्रुतिबोधितकर्तव्यताकमिष्टदेवतानमस्कारलक्षणं 
            मङ्गलं शिष्यशिक्षार्थं निबध्नंश्चिकीर्षितं ग्रन्थादौ प्रतिजानीते निधायेति । 
            ननु मङ्गलस्य समाप्तिसाधनत्वं नास्ति मङ्गले कृतेऽपि कादम्बर्यादौ निर्विघ्नपरिसमाप्त्यदर्शनात् 
            मङ्गलाभावेऽपि किरणावल्यादौ समाप्तिदर्शनात् अन्वयव्यतिरेकव्यभिचारादिति चेत् । न । 
            कादम्बर्यादौ विघ्नबाहुल्यात्समात्यभावः । किरणावल्यादौ तु ग्रन्थाद्बहिरेव मङ्गलं कृतमतो न व्यभिचारः ॥ 
            ननु मङ्गलस्य कर्तव्यत्वे किं प्रमाणमिति चेत् । न । शिष्टाचारानुमितश्रुतेरेव प्रमाणत्वात् । 
            समाप्तिकामो मङ्गलमाचरेत् इति श्रुतेः । तथा हि मङ्गलं वेदबोधितकर्तव्यताकमलौकिकाऽविगीतशिष्टाचारविषयत्वात् दर्शादिवत् । 
            भोजनादौ व्यभिचारवारणायालौकिकेति । रात्रिश्राद्धादौ व्यभिचारवारणायाविगीतेति । 
            शिष्टपदं स्पष्टार्थम् । न कुर्यान्निष्फलं कर्म इति जलताडनादेरपि निषिद्धत्वादिति ॥
            </text>
        </deepika>

        <deepika section="मङ्गलवादः">
            <text>
            तर्क्यन्ते प्रतिपाद्यन्ते तर्काः द्रव्यादिसप्तपदार्थास्तेषां संग्रहः संक्षेपेण स्वरूपकथनं क्रियत इत्यर्थः ॥ 
            कस्मै प्रयोजनायेत्यत आह । सुखबोधायेति । सुखेनानायासेन बोधः पदार्थज्ञानं तस्मा इत्यर्थः । 
            ननु बहुषु तर्कग्रन्थेषु सत्सु किमर्थमपूर्वग्रंथः क्रियत इत्यत आह । बालनामिति । 
            तेषामतिविस्तृतत्वाद्बालानां ततः सुखेन बोधो न भवतीत्यर्थमित्यर्थः ॥ ग्रहणधारणपटुर्बालः न तु स्तनंधयः । 
            किं कृत्वा क्रियत इत्यत आह । निधायेति । विश्वेशं जगन्नियन्तारं शिवं हृदि निधाय नितरां 
            स्थापयित्वा सर्वदा तद्ध्यानपरो भूत्वेत्यर्थः ॥ गुरूणां विद्यागुरुणां वन्दनं नमस्कारं विधाय कृत्वेत्यर्थः ।
            </text>
        </deepika>
        <moolam section="सप्तपदार्थाः">
            <text>
            द्रव्यगुणकर्मसामान्यविषेशसमवायाऽभावाः सप्तपदार्थाः॥
            </text>
        </moolam>
        <nyayabodhini>
            <text>
            अथ पदार्थान् विभजते द्रव्येति । तत्र सप्तग्रहणं पदार्थत्वं द्रव्यादिसप्ताम्यतमत्वव्याप्यमिति व्याप्तिलाभाय ।
            ननु शक्तिपदार्थस्याष्टमस्य सत्त्वात् कथं सप्तैवेति । तथाहि वह्निसंयुक्तेन्धनादौ सत्यपि मणिसंयोगे दाहो न जायते तच्छून्येन तु जायते । 
            अतो मणिसमवधाने शक्तिर्नश्यति मण्यभावदशायां दाहानुकूला शक्तिरुत्पद्यत इति कल्प्यते । 
            तस्मात् शक्तिरतिरिक्तः पदार्थ इति चेत् । न । 
            मणेः प्रतिबन्धकत्वेन मण्यभावस्य कारणत्वेनैव निर्वाहे मणिसमवधानासमवधानाभ्यामनन्तशक्तितद्ध्वंसतत्प्रागभावकल्पनाया अन्याय्यत्वात् । 
            तस्मात् सप्तैवेति सिद्धम् ॥
            </text>
        </nyayabodhini>
        <deepika>
            <text>
            पदार्थान् विभजते द्रव्येति ॥ 
            पदस्यार्थः पदार्थः इति व्युत्पत्त्या अभिधेयत्वं पदार्थसामान्यलक्षणं । 
            विभागादेव सप्तत्वे लब्धे सप्तग्रहणं किमर्थमिति चेत् । न । अधिक संख्याव्यवच्छेदार्थत्वात् ॥ 
            नन्वतिरिक्तः पदार्थः प्रमितो न वा । नाऽद्यः प्रमितस्य निषेधायोगपत् । नान्त्यः प्रतियोगिप्रमितिविना निषेधानुपपत्तेरिति चेत् । न । 
            पदार्थत्वं द्रव्यादिसप्तान्यतमत्वव्याप्यम् इति व्यवच्छेदार्थत्वात् । 
            ननु सप्तान्यतमत्वं सप्तभिन्नभिन्नत्वम् । एवं च सप्तभिन्नस्याप्रसिद्धत्वात्सप्तान्यतमत्वं कथम् इति चेत् । न । 
            द्रव्यादिसप्तान्यतमत्वं द्रव्यादिभेद सप्तकाभाववत्त्वम् इति तदर्थत्वात् ॥ एवमग्रेऽपि द्रष्टव्यम् ॥
            </text>
        </deepika>
        <moolam section="द्रव्याणि">
            <text>
            तत्र द्रव्याणि पृथिव्यप्तेजोवाव्याकाशकालदिगात्मामनांसि नवैव॥ 
            </text>
        </moolam>
        <nyayabodhini>
            <text>
            द्रव्याणि विभजते पृथिवीति ॥ 
            नन्वन्धकारस्य दशमद्रव्यस्य सत्त्वात्‌ कथं नवैवेत्ति। तथाहि नीलं तमश्चलतीति प्रतीतेर्नीलरूपाश्रयत्वेन क्रियाश्रयत्वेन च द्रव्यत्वं सिद्धम्‌ । 
            न च कॢप्तद्रव्येष्वन्तर्भावात्‌ कुतो दशमद्रव्यत्वमिति वाच्यम्‌ । तमसो रूपवत्त्वात्‌ आकाशादिपञ्चकस्य वायोश्च नीरूपत्वान्न तेष्वन्तर्भावः। 
            तमसो निर्गन्धत्वान्न पृथिव्यामन्तर्भावः। जलतेजसोः शीतोष्णस्पर्शवत्त्वान्न तयोरन्तर्भावः। तस्मात्तमसो दशमद्रव्यत्वं सिद्धमिति चेत्‌॥ 
            न। तेजोऽभावरूपत्वेनैवोपपत्तावतिरिक्ततत्कल्पनायां मानाभावात्‌॥
            </text>
        </nyayabodhini>
        <moolam section="गुणाः">
            <text>
            रूपरसगन्धस्पर्शसंख्यापरिमाणपुथक्त्वसंयोगविभागपरत्वापरत्वगुरुत्वद्रवत्वस्नेहशब्दबुद्धिसुखदुःखेच्छाद्वेषप्रयत्नधर्माधर्मसंस्काराश्चतुर्विंशतिर्गुणाः॥
            </text>
        </moolam>
        <nyayabodhini>
        </nyayabodhini>
        <moolam section="पृथिवी">
            <text>
            तत्र गन्धवती पृथिवी। सा  द्विविधा। नित्या अनित्या च । नित्या परमाणरूपा । 
            अनित्या कार्यरूपा । पुनस्त्रिविधा शरीरेन्द्रियविषयभेदात्‌ । शरीरमस्मदादीनाम्‌ । 
            इन्द्रियं गन्धग्राहकं घ्राणम्‌ नासाग्रवर्ति । विषयो मृत्पाषाणादिः ।
            </text>
        </moolam>
        <nyayabodhini>
            <text>
            गन्धवतीति । गन्धवत्वं पृथिव्या लक्षणम्‌ । लक्ष्या पृथिवी । 
            पृथिवीत्वं लक्ष्यतावच्छेदकम्‌ । यद्धर्मावच्छिन्नं लक्ष्यं स धर्मो लक्ष्यतावच्छेदकः। 
            यो धर्मो यस्यावच्छेदकः स तद्धर्माविच्छिन्नः। तथा च लक्ष्यतावच्छेदकं 
            पृथिवीत्वं चेत् लक्ष्यता पृथिवीत्वावच्छिन्ना । 
            गन्धसमानाधिकरणद्रव्यत्वव्याप्यजातिमत्त्वं पुथिव्या लक्षणम्‌ ।
            </text>
        </nyayabodhini>
        <moolam section="आपः">
            <text>
            शीतस्पर्शवत्य आपः । ता द्विविधाः । नित्याः अनित्याश्च । 
            नित्याः परमाणुरूपाः अनित्याः कार्यरूपाः । 
            पुनस्त्रिविधाः शरीरेन्द्रियविषयभेदात्‌। शरीरं वरुणलोके । 
            इन्द्रियं रसग्राहकं रसनं जिह्वाग्रवर्ति । विषयः सरित्समुद्रादिः । 
            </text>
        </moolam>
        <moolam section="तेजः">
            <text>
            उष्णस्पर्शवत्तेजः । तच्च द्विविधम्‌ । नित्यमनित्यञ्च । 
            नित्यं परमाणुरूपम्‌ । अनित्यं कार्यरूपम् । 
            पुनस्त्रिविधं शरीरेन्द्रियविषयभेदात्‌ । शरीरमादित्यलोके प्रसिद्धम्‌ । 
            इन्द्रियं रूपग्राहकं चक्षुः कृष्णताराग्रवर्ति । 
            विषयश्चतुर्विधो भौमदिव्योदर्याकरजभेदात्‌ । भौमं वह्न्यादिकम्‌ । 
            अबिन्धनं दिव्यं विद्युदादि । भुक्तस्य परिणामहेतुरुदर्यम्‌ । 
            आकरजं सुवर्णादि ।
            </text>
        </moolam>
        <nyayabodhini>
            <text>
            एवं शीतस्पर्शवत्त्वादिलक्षणेषु जलादीनां लक्षयता जलत्वादीनां 
            लक्ष्यतावच्छेदकत्वं च बोध्यम्‌ ।
            </text>
        </nyayabodhini> 
        <moolam section="वायुः">
            <text>
            रूपरहितस्पर्शवान्‌ वायुः । स द्विविधः । नित्योऽनित्यश्च । 
            नित्यः परमाणुरूपः । अनित्यः कार्यरूपः । पुनस्त्रिविधः 
            शरीरेन्द्रियविषयभेदात्‌ । शरीरं वायुलोके । 
            इन्द्रियं स्पर्शग्राहकं त्वक् सर्वशरीरवर्ति । विषयो वृक्षादिकम्पनहेतुः । 
            शरीरान्तःसञ्चारी वायुः प्राणः । स चैकोऽप्युपाधिभेदात्‌ प्राणापानादिसंज्ञां लभते ॥
            </text>
        </moolam>
        <nyayabodhini>
            <text>
            एवं पृथिव्यादित्रिकं निरूप्य वायु निरूपयति रूपरहितेति । 
            रूपरहितत्वे सति स्पर्शवत्त्वं वायोर्लक्षणम्‌ । 
            सति सप्तम्या विशिष्टार्थकतया सामानाधिकरण्यसम्बन्धेन रूपत्वावच्छिन्नप्रतियोगिताकाभावविशिष्टस्पर्शवत्त्वं वायोर्लक्षणम्‌ । 
            विशेषणांशानुपादने स्पर्शवत्त्वमात्रस्य लक्षणत्वे पुथिव्यादित्रिकेऽतिव्याप्तिः तद्वारणाय विशेषणोपादानम्‌ । 
            तावन्मात्रोपादाने आकाशादावतिव्याप्तिः तद्वारणाय विशेष्योपादानम्‌ ॥
            </text>
        </nyayabodhini>
        <moolam section="लक्षणलक्षणम्">
        </moolam>
    </body>
</chapter>