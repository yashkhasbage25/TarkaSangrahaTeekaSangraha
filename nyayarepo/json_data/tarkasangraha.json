[
    {
        "title": "मङ्गलाचरणम्",
        "content": "निधाय हृदि विश्वेशं विधाय गुरुवन्दनम्।\nबालानां सुखबोधाय क्रियते तर्कसंग्रहः॥",
        "tags": [
            "मङ्गलाचरणम्",
            "गुरुवन्दनम्",
            "पाठारम्भः"
        ],
        "sectionId": 1
    },
    {
        "title": "सप्तपदार्थाः",
        "content": "द्रव्यगुणकर्मसामान्यविशेषसमवायाऽभावाः सप्तपदार्थाः॥ १॥",
        "tags": [
            "पदार्थपरिगणना",
            "सप्तपदार्थाः",
            "न्यायशास्त्र"
        ],
        "sectionId": 2
    },
    {
        "title": "द्रव्याणि",
        "content": "तत्र द्रव्याणि पृथिव्यप्तेजोवाय्वाकाशाकालदिगात्ममनांसि नवैव॥ २॥",
        "tags": [
            "द्रव्याणि",
            "नवद्रव्याणि",
            "द्रव्यपरिगणना"
        ],
        "sectionId": 3
    },
    {
        "title": "गुणाः",
        "content": "रूपरसगन्धस्पर्शसंख्यापरिमाणपृथक्त्वसंयोगविभागपरत्वापरत्वगुरुत्वद्रवत्वस्नेहशब्दबुद्धिसुखदुःखेच्छाद्वेषप्रयत्नधर्माधर्मसंस्काराश्चतुर्विंशतिर्गुणाः॥ ३॥",
        "tags": [
            "गुणाः",
            "चतुर्विंशतिगुणाः",
            "द्रव्यगुणाः"
        ],
        "sectionId": 4
    },
    {
        "title": "कर्माणि",
        "content": "उत्क्षेपणापक्षेपणाकुञ्चनप्रसारणगमनानि पञ्च कर्माणि॥ ४॥",
        "tags": [
            "कर्म",
            "पञ्चकर्माणि",
            "द्रव्यकर्म"
        ],
        "sectionId": 5
    },
    {
        "title": "सामान्यम्",
        "content": "परमपरं चेति द्विविधं सामान्यम्॥ ५॥",
        "tags": [
            "सामान्य",
            "द्विविधसामान्य",
            "पदार्थ"
        ],
        "sectionId": 6
    },
    {
        "title": "विशेषाः",
        "content": "नित्यद्रव्यवृत्तयो विशेषास्त्वनन्ता एव॥ ६॥",
        "tags": [
            "विशेषाः",
            "नित्यद्रव्यविशेषाः"
        ],
        "sectionId": 7
    },
    {
        "title": "समवायः",
        "content": "समवायस्त्वेक एव॥ ७॥",
        "tags": [
            "समवायः",
            "नित्यसंबन्धः"
        ],
        "sectionId": 8
    },
    {
        "title": "अभावाः",
        "content": "अभावश्चतुर्विधः प्रागभावः प्रध्वंसाभावोऽत्यन्ताभावोऽन्योन्याभावश्चेति॥ ८॥",
        "tags": [
            "अभावः",
            "चतुर्विधाभावः",
            "पदार्थ"
        ],
        "sectionId": 9
    },
    {
        "title": "पृथिवी",
        "content": "तत्र गन्धवती पृथिवी। सा द्विविधा नित्याऽनित्या च। नित्या परमाणुरूपा। अनित्या कार्यरूपा। पुनस्त्रिविधा शरीरेन्द्रियविषयभेदात्। शरीरमस्मदादीनाम्। इन्द्रियं गन्धग्राहकं घ्राणं नासाग्रवर्ति। विषयो मृत्पाषाणादिः॥ ९॥",
        "tags": [
            "पृथिवी",
            "द्रव्यस्वरूपम्",
            "नित्यत्वम्",
            "इन्द्रियविषयभेदः"
        ],
        "sectionId": 10
    },
    {
        "title": "आपः",
        "content": "शीतस्पर्शवत्यः आपः। ता द्विविधाः नित्या अनित्याश्च। नित्याः परमाणुरूपाः। अनित्याः कार्यरूपाः। पुनस्त्रिविधाः शरीरेन्द्रियविषयभेदात्। शरीरं वरुणलोके। इन्द्रियं रसग्राहकं रसनं जिह्वाग्रवर्ति। विषयः सरित्समुद्रादिः॥ १०॥",
        "tags": [
            "आपः",
            "द्रव्यस्वरूपम्",
            "नित्यत्वम्",
            "इन्द्रियविषयभेदः"
        ],
        "sectionId": 11
    },
    {
        "title": "तेजः",
        "content": "उष्णस्पर्शवत्तेजः। तच्च द्विविधं नित्यमनित्यं च। नित्यं परमाणुरूपम्। अनित्यं कार्यरूपम्। पुनस्त्रिविधं शरीरेन्द्रियविषयभेदात्। शरीरमादित्यलोके। इन्द्रियं रूपग्राहकं चक्षुः कृष्णताराग्रवर्ति। विषयश्चतुर्विधः भौमदिव्यौदर्याकरजभेदात्। भौमं वह्न्यादिकम्। अबिन्धनं दिव्यं विद्युदादि। भुक्तस्य परिणामहेतुरौदर्यम्। आकरजं सुवर्णादि॥ ११॥",
        "tags": [
            "तेजः",
            "द्रव्यस्वरूपम्",
            "नित्यत्वम्",
            "इन्द्रियविषयभेदः"
        ],
        "sectionId": 12
    },
    {
        "title": "वायुः",
        "content": "रूपरहितः स्पर्शवान्वायुः। स द्विविधो नित्योऽनित्यश्च। नित्यः परमाणुरूपः। अनित्यः कार्यरूपः। पुनस्त्रिविधः शरीरेन्द्रियविषयभेदात्। शरीरं वायुलोके। इन्द्रियं स्पर्शग्राहकं त्वक्सर्वशरीरवर्ति। विषयो वृक्षादिकम्पनहेतुः॥ १२॥",
        "tags": [
            "वायुः",
            "द्रव्यस्वरूपम्",
            "नित्यत्वम्",
            "इन्द्रियविषयभेदः"
        ],
        "sectionId": 13
    },
    {
        "title": "प्राणवायुः",
        "content": "शरीरान्तःसंचारी वयुः प्राणः। स चैकोऽप्युपाधिभेदात्प्राणापानादिसंज्ञां लभते॥ १३॥",
        "tags": [
            "प्राणः",
            "वायुः",
            "शरीरवायुः",
            "उपाधिभेदः"
        ],
        "sectionId": 14
    },
    {
        "title": "आकाशम्",
        "content": "शब्दगुणकमाकाशम्। तच्चैकं विभु नित्यं च॥ १४॥",
        "tags": [
            "आकाशः",
            "द्रव्यस्वरूपम्",
            "शब्दगुणः",
            "नित्यत्वम्",
            "विभुत्वम्"
        ],
        "sectionId": 15
    },
    {
        "title": "कालः",
        "content": "अतीतादिव्यवहारहेतुः कालः। स चैको विभुर्नित्यश्च॥ १५॥",
        "tags": [
            "कालः",
            "द्रव्यस्वरूपम्",
            "अतीतव्यवहारः",
            "नित्यत्वम्",
            "विभुत्वम्"
        ],
        "sectionId": 16
    },
    {
        "title": "दिक्",
        "content": "प्राच्यादिव्यवहारहेतुर्दिक्। सा चैका विभ्वी नित्या च॥ १६॥",
        "tags": [
            "दिक्",
            "द्रव्यस्वरूपम्",
            "दिग्व्यवहारः",
            "नित्यत्वम्",
            "विभुत्वम्"
        ],
        "sectionId": 17
    },
    {
        "title": "आत्मा",
        "content": "ज्ञानाधिकरणमात्मा। स द्विविधः परमात्मा जीवात्मा च। तत्रेश्वरः सर्वज्ञः परमात्मैक एव। जीवात्मा प्रतिशरीरं भिन्नो विभुर्नित्यश्च॥ १७॥",
        "tags": [
            "आत्मा",
            "ज्ञानाधिकरणम्",
            "परमात्मा",
            "जीवात्मा",
            "द्विविधात्मा"
        ],
        "sectionId": 18
    },
    {
        "title": "मनः",
        "content": "सुखाद्युपलब्धिसाधनमिन्द्रियं मनः। तच्च प्रत्यात्मनियतत्वादनन्तं परमाणुरूपं नित्यं च॥ १८॥",
        "tags": [
            "मनः",
            "इन्द्रियसाधनम्",
            "परमाणुरूपम्",
            "नित्यता"
        ],
        "sectionId": 19
    },
    {
        "title": "रूपम्",
        "content": "चक्षुर्मात्रग्राह्यो गुणो रूपम्। तच्च शुक्लनीलपीतरक्तहरितकपिशचित्रभेदात्सप्तविधम्। पृथिवीजलतेजोवृत्ति। तत्र पृथिव्यां सप्तविधम्। अभास्वरशुक्लं जले। भास्वरशुक्लं तेजसि॥ १९॥",
        "tags": [
            "रूपम्",
            "गुणः",
            "चक्षुर्ग्राह्यगुणः",
            "सप्तविधरूपः"
        ],
        "sectionId": 20
    },
    {
        "title": "रसः",
        "content": "रसनग्राह्यो गुणो रसः। स च मधुराम्ललवणकटुकषायतिक्तभेदात्षड्विधः। पृथिवीजलवृत्तिः। पृथिव्यां षड्विधः। जले मधुर एव॥ २०॥",
        "tags": [
            "रसः",
            "गुणः",
            "रसनग्राह्यगुणः",
            "षड्विधरसः"
        ],
        "sectionId": 21
    },
    {
        "title": "गन्धः",
        "content": "घ्राणग्राह्यो गुणो गन्धः। स च द्विविधः सुरभिरसुरभिश्च। पृथिवीमात्रवृत्तिः॥ २१॥",
        "tags": [
            "गन्धः",
            "गुणः",
            "घ्राणग्राह्यगुणः",
            "द्विविधगन्धः"
        ],
        "sectionId": 22
    },
    {
        "title": "स्पर्शः",
        "content": "त्वगिन्द्रियमात्रग्राह्यो गुणः स्पर्शः। स च त्रिविधः शीतोष्णानुष्णाशीतभेदात्। पृथिवीजलतेजोवायुवृत्तिः। तत्र शीतो जले। उष्णस्तेजसि। अनुष्णाशीतः पृथिवीवाय्वोः॥ २२॥",
        "tags": [
            "स्पर्शः",
            "गुणः",
            "त्वगिन्द्रियमात्रग्राह्य",
            "त्रिविधस्पर्शः"
        ],
        "sectionId": 23
    },
    {
        "title": "रूपादिचतुष्टयः",
        "content": "रूपादिचतुष्टयं पृथिव्यां पाकजमनित्यं च। अन्यत्रापाकजं नित्यमनित्यं च। नित्यगतं नित्यम्। अनित्यगतमनित्यम्॥ २३॥",
        "tags": [
            "रूपः",
            "रसः",
            "गन्धः",
            "स्पर्शः",
            "गुणस्वरूपम्",
            "पाकज-अपाकज"
        ],
        "sectionId": 24
    },
    {
        "title": "संख्या",
        "content": "एकत्वादिव्यवहारहेतुः संख्या। सा नवद्रव्यवृत्तिः। एकत्वादिपरार्धपर्यन्ता। एकत्वं नित्यमनित्यं च। नित्यगतं नित्यम्। अनित्यगतमनित्यम्। द्वित्वादिकं तु सर्वत्राऽनित्यमेव॥ २४॥",
        "tags": [
            "संख्या",
            "एकत्वम्",
            "द्वित्वम्",
            "नवद्रव्यवृत्तिः"
        ],
        "sectionId": 25
    },
    {
        "title": "परिमाणम्",
        "content": "मानव्यवहारासाधारणकारणं परिमाणम्। नवद्रव्यवृत्ति। तच्चतुर्विधमणु महद्दीर्घं हृस्वञ्चेति॥ २५॥",
        "tags": [
            "परिमाणम्",
            "चतुर्विधपरिमाणम्",
            "नवद्रव्यवृत्तिः"
        ],
        "sectionId": 26
    },
    {
        "title": "पृथक्त्वम्",
        "content": "पृथग्व्यवहारासाधारणकारणं पृथक्त्वम्। सर्वद्रव्यवृत्ति॥ २६॥",
        "tags": [
            "पृथक्त्वम्",
            "गुणः",
            "सर्वद्रव्यवृत्तिः"
        ],
        "sectionId": 27
    },
    {
        "title": "संयोगः",
        "content": "संयुक्तव्यवहारहेतुः संयोगः। सर्वद्रव्यवृत्तिः॥ २७॥",
        "tags": [
            "संयोगः",
            "गुणः",
            "सर्वद्रव्यवृत्तिः"
        ],
        "sectionId": 28
    },
    {
        "title": "विभागः",
        "content": "संयोगनाशको गुणो विभागः। सर्वद्रव्यवृत्तिः॥ २८॥",
        "tags": [
            "विभागः",
            "गुणः",
            "संयोगनाशकः"
        ],
        "sectionId": 29
    },
    {
        "title": "परत्वापरत्वे",
        "content": "परापरव्यवहारासाधारणकारणे परत्वापरत्वे। पृथिव्यादिचतुष्टयमनोवृत्तिनी। ते द्विविधे दिक्कृते कालकृते च। दूरस्थे दिक्कृतं परत्वम्। समीपस्थे दिक्कृतमपरत्वम्। ज्येष्ठे कालकृतं परत्वम्। कनिष्ठे कालकृतमपरत्वम्॥ २९॥",
        "tags": [
            "परत्वम्",
            "अपरत्वम्",
            "दिक्कृतम्",
            "कालकृतम्"
        ],
        "sectionId": 30
    },
    {
        "title": "गुरुत्वम्",
        "content": "आद्यपतनासमवायिकारणं गुरुत्वम्। पृथिवीजलवृत्ति॥ ३०॥",
        "tags": [
            "गुरुत्वम्",
            "गुणः",
            "समवायिकारणम्"
        ],
        "sectionId": 31
    },
    {
        "title": "द्रवत्वम्",
        "content": "आद्यस्यन्दनासमवायिकारणं द्रवत्वम्। पृथिव्यप्तेजोवृत्ति। तद्द्विविधं सांसिद्धिकं नैमित्तिकं चेति। सांसिद्धिकं जले। नैमित्तिकं पृथिवीतेजसोः। पृथिव्यां घृतादावग्निसंयोगजं द्रवत्वम्। तेजसि सुवर्णादौ॥ ३१॥",
        "tags": [
            "द्रवत्वम्",
            "गुणः",
            "सांसिद्धिक",
            "नैमित्तिक"
        ],
        "sectionId": 32
    },
    {
        "title": "स्नेहः",
        "content": "चूर्णादिपिण्डीभावहेतुर्गुणः स्नेहः। जलमात्रवृत्तिः॥ ३२॥",
        "tags": [
            "स्नेहः",
            "गुणः",
            "जलवृत्तिः"
        ],
        "sectionId": 33
    },
    {
        "title": "शब्दः",
        "content": "श्रोत्रग्राह्यो गुणः शब्दः। आकाशमात्रवृत्तिः। स द्विविधः ध्वन्यात्मको वर्णात्मकश्चेति। ध्वन्यात्मको भेर्यादौ। वर्णात्मकः संस्कृतभाषादिरूपः॥ ३३॥",
        "tags": [
            "शब्दः",
            "गुणः",
            "श्रोत्रग्राह्य",
            "ध्वन्यात्मक",
            "वर्णात्मक"
        ],
        "sectionId": 34
    },
    {
        "title": "बुद्धिः",
        "content": "सर्वव्यवहारहेतुर्गुणो बुद्धिर्ज्ञानम्। सा द्विविधा स्मृतिरनुभवश्च। संस्कारमात्रजन्यं ज्ञानं स्मृतिः। तद्भिन्नं ज्ञानमनुभवः। स द्विविधः यथार्थोऽयथार्थश्च। तद्वति तत्प्रकारकोऽनुभवो यथार्थः। यथा अयं घट इति ज्ञानम्। सैव प्रमेत्युच्यते। तदभाववति तत्प्रकारकोऽनुभवोऽयथार्थः। (यथा शुक्ताविदंरजतमिति ज्ञानम्। सैव अप्रमेत्युच्यते) ॥ ३४॥",
        "tags": [
            "बुद्धिः",
            "ज्ञानम्",
            "स्मृतिः",
            "अनुभवः",
            "यथार्थ-अयथार्थज्ञानम्"
        ],
        "sectionId": 35
    },
    {
        "title": "प्रमाणानि",
        "content": "यथार्थनुभवश्चतुर्विधः प्रत्यक्षानुमित्युपमितिशाब्दभेदात्। तत्करणमपि चतुर्विधं प्रत्यक्षानुमानोपमानशब्दाभेदात्॥३५॥",
        "tags": [
            "प्रमाणम्",
            "चतुर्विधप्रमाणम्",
            "प्रत्यक्षम्",
            "अनुमानम्",
            "उपमानम्",
            "शब्दः"
        ],
        "sectionId": 36
    },
    {
        "title": "कार्यकारणभावः",
        "content": "असाधारणं कारणं करणम्। कार्यनियतपूर्ववृत्ति कारणम्। कार्यं प्रागभावप्रतियोगि॥ ३६॥",
        "tags": [
            "कारणम्",
            "करणम्",
            "कार्यकारणसम्बन्धः"
        ],
        "sectionId": 37
    },
    {
        "title": "कारणत्रैविध्यम्",
        "content": "कारणं त्रिविधं समवाय्यसमवायिनिमित्तभेदात्। यत्समवेतं कार्यमुत्पद्यते तत्समवायिकारणम्। यथा तन्तवः पटस्य पटश्च स्वगतरूपादेः। कार्येण कारणेन वा सहैकस्मिन्नर्थे समवेतं सत् कारणमसमवायिकारणम्। यथा तन्तुसंयोगः पटस्य। तन्तुरूपं पटरूपस्य। तदुभयभिन्नं कारणं निमित्तकारणम्। यथा तुरीवेमादिकं पटस्य। तदेतत्त्रिविधकारणमध्ये यदसाधारणं कारणं तदेव करणम्॥ ३७॥",
        "tags": [
            "कारणम्",
            "त्रिविधकारणम्",
            "समवायिकारणम्",
            "असमवायिकारणम्",
            "निमित्तकारणम्"
        ],
        "sectionId": 38
    },
    {
        "title": "प्रत्यक्षम्",
        "content": "तत्र प्रत्यक्षज्ञानकरणं प्रत्यक्षम्। इन्द्रियार्थसंनिकर्षजन्यं ज्ञानं प्रत्यक्षम्। तद्द्विविधं निर्विकल्पकं सविकल्पकं चेति। तत्र निष्प्रकारकं ज्ञानं निर्विकल्पकम् (यथेदं किञ्चित्)। सप्रकारकं ज्ञानं सविकल्पकं यथा डित्थोऽयं ब्राह्मणोऽयं श्यामोऽयंमिति॥ ३८॥",
        "tags": [
            "प्रमाणम्",
            "प्रत्यक्षम्",
            "निर्विकल्पक",
            "सविकल्पक"
        ],
        "sectionId": 39
    },
    {
        "title": "संनिकर्षः",
        "content": "प्रत्यक्षज्ञानहेतुरिन्द्रियार्थसन्निकर्षः षड्विधः संयोगः संयुक्तसमवायः संयुक्तसमवेतसमवायः समवायः समवेतसमवायः विशेषणविशेष्यभावश्चेति। चक्षुषा घटप्रत्यक्षजनने संयोगः सन्निकर्षः। घटरूपप्रत्यक्षजनने संयुक्तसमवायः सन्निकर्षः। चक्षुः संयुक्ते घटे रूपस्य समवायात्। रूपत्वसामान्यप्रत्यक्षे संयुक्तसमवेतसमवायः सन्निकर्षः। चक्षुःसंयुक्ते घटे रूपं समवेतं तत्र रूपत्वस्य समवायात्। श्रोत्रेण शब्दसाक्षात्कारे समवायः सन्निकर्षः। कर्णविवरवर्त्याकाशस्यश्रोत्रत्वात् शब्दस्याकाशगुणत्वाद्गुणगुणिनोश्च समवायात्। शब्दत्वसाक्षात्कारे समवेतसमवायः सन्निकर्षः। श्रोत्रसमवेते शब्दे शब्दत्वस्य समवायात्। अभावप्रत्यक्षे विशेषणविशेष्यभावः सन्निकर्षः घटाभाववद्भूतलमित्यत्र चक्षुःसंयुक्ते भूतले घटाभावस्य विशेषणत्वात्। एवं सन्निकर्षषट्कजन्यं ज्ञानं प्रत्यक्षम्। तत्करणमिन्द्रियम्। तस्मादिन्द्रियं प्रत्यक्षप्रमाणमिति सिद्धम्॥ ३९॥",
        "tags": [
            "प्रत्यक्षम्",
            "इन्द्रियार्थसंनिकर्षः",
            "षड्विधसंनिकर्षः"
        ],
        "sectionId": 40
    },
    {
        "title": "अनुमानम्",
        "content": "अनुमितिकरणमनुमानम्। परामर्शजन्यं ज्ञानमनुमितिः। व्याप्तिविशिष्टपक्षधर्मताज्ञानं परामर्शः। यथा वह्निव्याप्यधूमवानयं पर्वत इति ज्ञानं परामर्शः। तज्जन्यं पर्वतो वह्निमानिति ज्ञानमनुमितिः। यत्र यत्र धूमस्तत्र तत्राग्निरिति साहचर्यनियमो व्याप्तिः। व्याप्यस्य पर्वतादिवृत्तित्वं पक्षधर्मता॥ ४०॥",
        "tags": [
            "अनुमानम्",
            "प्रमाणम्",
            "व्याप्तिः",
            "परामर्शः"
        ],
        "sectionId": 41
    },
    {
        "title": "स्वार्थपरार्थानुमाने",
        "content": "अनुमानं द्विविधं स्वार्थं परार्थं च। स्वार्थं स्वानुमितिहेतुः। तथाहि स्वयमेव भूयो दर्शनेन यत्र यत्र धूमस्तत्र तत्राग्निरिति महानसादौ व्याप्तिं गृहीत्वा पर्वतसमीपं गतस्तद्गते चाग्नौ सन्दिहानः पर्वते धूमं पश्यन्व्याप्तिं स्मरति यत्र  यत्रधूमस्तत्र तत्राग्निरिति। तदनन्तरं वह्निव्याप्यधुमवानयं पर्वत इति ज्ञानमुत्पद्यते। अयमेव लिङ्गपरामर्श इत्युच्यते। तस्मात्पर्वतो वह्निमानिति ज्ञानमनुमितिरुत्पद्यते। तदेतत्स्वार्थानुमानम्। यत्तु स्वयं धूमादग्निमनुमाय परप्रतिपत्त्यर्थं पञ्चावयववाक्यं प्रयुज्यते तत्परार्थानुमानम्। यथा पर्वतो वह्निमान्। धूमवत्त्वात्। यो यो धूमवान्स स वह्निमान्यथा महानसम्। तथा चायम्। तस्मात्तथेति। अनेन प्रतिपादिताल्लिङ्गात्परोऽप्यग्निं प्रतिपद्यते॥ ४१॥",
        "tags": [
            "अनुमानम्",
            "स्वार्थानुमानम्",
            "परार्थानुमानम्",
            "पञ्चावयववाक्यः"
        ],
        "sectionId": 42
    },
    {
        "title": "पञ्चावयवः",
        "content": "प्रतिज्ञाहेतूदाहरणोपनयनिगमनानि पञ्जावयवाः। पर्वतो वह्निमानिति प्रतिज्ञा। धूमवत्त्वादिति हेतुः। यो यो धूमवान्स स स वह्निमान्यथा महानस इत्युदाहरणम्। तथा चायमित्युपनयः। तस्मात्तथेति निगमनम्॥ ४२॥",
        "tags": [
            "पञ्चावयवः",
            "अनुमानम्",
            "प्रतिज्ञा",
            "हेतुः",
            "उदाहरणम्",
            "उपनयः",
            "निगमनम्"
        ],
        "sectionId": 43
    },
    {
        "title": "लिङ्गपरामर्शः",
        "content": "स्वार्थानुमितिपरार्थानुमित्योर्लिङ्गपरामर्श एव करणम्। तस्माल्लिङ्गपरामर्शोऽनुमानम्॥ ४३॥",
        "tags": [
            "लिङ्गपरामर्शः",
            "अनुमानम्"
        ],
        "sectionId": 44
    },
    {
        "title": "लिङ्गत्रैविध्यम्",
        "content": "लिङ्गं त्रिविधम्। अन्वयव्यतिरेकि केवलान्वयि केवलव्यतिरेकि चेति। अन्वयेन व्यतिरेकेण च व्याप्तिमदन्वयव्यतिरेकि। यथा वह्नौ साध्ये धूमवत्त्वम्। यत्र धूमस्तत्राग्निर्यथा महानसमित्यन्वयव्याप्तिः। यत्र वह्निर्नास्ति तत्र धूमोऽपि नास्ति यथा महाह्रद इति व्यतिरेकव्याप्तिः। अन्वयमात्रव्याप्तिकं केवलान्वयि। यथा घटोऽभिधेयः प्रमेयत्वात्पटवत्। अत्र प्रमेयत्वाभिधेयत्वयोर्व्यतिरेकव्याप्तिर्नास्ति सर्वस्यापि प्रमेयत्वादभिधेयत्वाच्च। व्यतिरेकमात्रव्याप्तिकं केवलव्यतिरेकि। यथा पृथिवीतरेभ्यो भिद्यते गन्धवत्त्वात्। यदितरेभ्यो न भिद्यते न तद्गन्धवद्यथा जलम्। न चेयं तथा। तस्मान्न तथेति। अत्र यद्गन्धवत्तदितरभिन्नमित्यन्वयदृष्टान्तो नास्ति पृथिवीमात्रस्य पक्षत्वात्॥ ४४॥",
        "tags": [
            "लिङ्गम्",
            "त्रिविधलिङ्गम्",
            "अन्वयव्यतिरेकि",
            "केवलान्वयि",
            "केवलव्यतिरेकि"
        ],
        "sectionId": 45
    },
    {
        "title": "पक्षसपक्षविपक्षाः",
        "content": "सन्दिग्धसाध्यवान्पक्षः। यथा धूमवत्त्वे हेतौ पर्वतः। निश्चितसाध्यवान्सपक्षः यथा तत्रैव महानसम्। निश्चितसाध्याऽभाववान्विपक्षः यथा तत्रैव महाह्रदः॥ ४५॥",
        "tags": [
            "पक्षः",
            "सपक्षः",
            "विपक्षः",
            "अनुमानम्"
        ],
        "sectionId": 46
    },
    {
        "title": "हेत्वाभासाः",
        "content": "सव्यभिचारविरुद्धसत्प्रतिपक्षासिद्धबाधिताः पञ्च हेत्वाभासाः। सव्यभिचारोऽनैकान्तिकः। स त्रिविधः साधारणासाधारणानुपसंहारिभेदात्। तत्र साध्याभाववद्वृत्तिः साधारणोऽनैकान्तिकः। यथा पर्वतो वह्निमान्प्रमेयत्वादिति। प्रमेयत्वस्य वह्न्यभाववति ह्रदे विद्यमानत्वात्। सर्वसपक्षविपक्षव्यावृत्तः पक्षमात्रवृत्तिरसाधारणः। यथा शब्दो नित्यः शब्दत्वादिति। शब्दत्वं हि सर्वेभ्यो नित्येभ्योऽनित्येभ्यश्च व्यावृत्तं शब्दमात्रवृत्ति। अन्वयव्यतिरेकदृष्टान्तरहितोऽनुपसंहारी। यथा सर्वमनित्यं प्रमेयत्वादिति। अत्र सर्वस्यापि पक्षत्वाद्दृष्टान्तो नास्ति। साध्याभावव्याप्तो हेतुर्विरुद्धः। यथा शब्दो नित्यः कृतकत्वादिति। कृतकत्वं हि नित्यत्वाभावेनाऽनित्यत्वेन व्याप्तम्। यस्य साध्याभावसाधकं हेत्वन्तरं विद्यते स सत्प्रतिपक्षः। यथा शब्दो नित्यः श्रावणत्वाच्छब्दत्ववत्। शब्दोऽनित्यः कार्यत्वाद्घटवदिति। असिद्धस्त्रिविध आश्रयासिद्धः स्वरूपासिद्धो व्याप्यत्वासिद्धश्चेति। आश्रयासिद्धो यथा गगनारविन्दं सुरभ्यरविन्दत्वात्सरोजारविन्दवदिति। अत्र गगनारविन्दमाश्रयः। स च नास्त्येव। स्वरूपासिद्धो यथा शब्दोऽनित्यश्चाक्षुषत्वात् रूपवत्। अत्र चाक्षुषत्वं शब्दे नास्ति शब्दस्य श्रावणत्वात्। सोपाधिको हेतुर्व्याप्यत्वासिद्धः। साध्यव्यापकत्वे सति साधनाव्यापकत्वमुपाधिः। साध्यसमानाधिकरणात्यन्ताभावाप्रतियोगित्वं साध्यव्यापकत्वम्। साधनवन्निष्ठात्यन्ताभावप्रतियोगित्वं साधनाव्यापकत्वम्। पर्वतो धूमवान्वह्निमत्त्वादित्यत्रार्द्रेन्धनसंयोग उपाधिः। तथाहि यत्र धूमस्तत्रार्द्रेन्धनसंयोग इति साध्यव्यापकत्वम्। यत्र वह्निस्तत्रार्द्रेन्धनसंयोगो नास्त्ययोगोलके आर्द्रेन्धनसंयोगाभावादिति साधनाव्यापकत्वम्। एवं साध्यव्यापकत्वे सति साधनाव्यापकत्वादार्द्रेन्धनसंयोग उपाधिः। सोपाधिकत्वाद्वह्निमत्त्वं व्याप्यत्वासिद्धम्। यस्य साध्याभावः प्रमाणान्तरेण पक्षे निश्चितः स बाधितः। यथा वह्निरनुष्णो द्रव्यत्वात्(जलवत्)इति। अत्रानुष्णत्वं साध्यं तदभाव उष्णत्वं स्पार्शनप्रत्यक्षेण गृह्यते इति बाधितत्वम्॥ ४६ ॥",
        "tags": [
            "हेत्वाभासाः",
            "सव्यभिचारः",
            "विरुद्धः",
            "सत्प्रतिपक्षः",
            "असिद्धः",
            "बाधितः",
            "उपाधिः",
            "अनुमानदोषः"
        ],
        "sectionId": 47
    },
    {
        "title": "उपमानम्",
        "content": "उपमितिकरणमुपमानम्। संज्ञासंज्ञिसम्बन्धज्ञानमुपमितिः। तत्करणं सादृश्यज्ञानम्। अतिदेशवाक्यार्थस्मरणमवान्तरव्यापारः। तथा हि कश्चिद्गवयशब्दवाच्यमजानङ्कुतश्चिदारण्यपुरुषाद्गोसदृशो गवय इति श्रुत्वा वनं गतो वाक्यार्थं स्मरन्गोसदृशं पिण्डं पश्यति। तदनन्तरमयं गवयशब्दवाच्य इत्युपमितिरुत्पद्यते॥ ४७ ॥",
        "tags": [
            "उपमानम्",
            "चतुर्विधप्रमाणम्",
            "सादृश्यज्ञानम्"
        ],
        "sectionId": 48
    },
    {
        "title": "शब्दप्रमाणम्",
        "content": "आप्तवाक्यं शब्दः। आप्तस्तु यथार्थवक्ता। वाक्यं पदसमूहः। यथा गामानय शुक्लां दण्डेनेति। शक्तं पदम्। अस्मात्पदादयमर्थो बोद्धव्य इतीश्वरसंकेतः शक्तिः॥ ४८॥",
        "tags": [
            "शब्दः",
            "प्रमाणम्",
            "आप्तवाक्यम्",
            "शक्ति"
        ],
        "sectionId": 49
    },
    {
        "title": "वाक्यार्थज्ञानहेतवः",
        "content": "आकाङ्क्षा योग्यता सन्निधिश्च वाक्यार्थज्ञाने हेतुः। पदस्य पदान्तरव्यतिरेकप्रयुक्तान्वयाननुभावकत्वमाकाङ्क्षा। अर्थाबाधो योग्यता। पदानामविलम्बेनोच्चारणं सन्निधिः॥ ४९॥",
        "tags": [
            "वाक्यार्थज्ञानम्",
            "आकाङ्क्षा",
            "योग्यता",
            "संनिधिः"
        ],
        "sectionId": 50
    },
    {
        "title": "अप्रमाणवाक्यम्",
        "content": "तथा चाकाङ्क्षादिरहितं वाक्यमप्रमाणम्। यथा गौरश्वः पुरुषो हस्तीति न प्रमाणमाकाङ्क्षाविरहात्। वह्निना सिञ्चेदिति न प्रमाणं योग्यताविरहात्। प्रहरे प्रहरेऽसहोच्चारितानि गामानयेत्यादिपदानि न प्रमाणं सान्निध्याभावात्॥ ५०॥",
        "tags": [
            "अप्रमाणवाक्यः",
            "आकाङ्क्षाविरहः",
            "योग्यताविरहः",
            "संनिध्यभावः"
        ],
        "sectionId": 51
    },
    {
        "title": "वाक्यद्वयम्",
        "content": "वाक्यं द्विविधं वैदिकं लौकिकं च। वैदिकमीश्वरोक्तत्वात्सर्वमेव प्रमाणम्। लौकिकं त्वाप्तोक्तं प्रमाणम्। अन्यदप्रमाणम्॥ ५१॥",
        "tags": [
            "वाक्यविभागः",
            "वैदिकवाक्यम्",
            "लौकिकवाक्यम्",
            "प्रमाणम्"
        ],
        "sectionId": 52
    },
    {
        "title": "शब्दज्ञानम्",
        "content": "वाक्यार्थज्ञानं शाब्दज्ञानम्। तत्करणं शब्दः॥ ५२ ॥",
        "tags": [
            "शब्दज्ञानम्",
            "वाक्यार्थज्ञानम्",
            "शब्दः"
        ],
        "sectionId": 53
    },
    {
        "title": "अयथार्थानुभवः",
        "content": "अयथार्थानुभवस्त्रिविधः संशयविपर्ययतर्कभेदात्। एकस्मिन्धर्मिणि विरुद्धनानाधर्मवैशिष्ट्यावगाहिज्ञानं संशयः। यथा स्थाणुर्वा पुरुषो वेति। मिथ्याज्ञानं विपर्ययः। यथा शुक्ताविदं रजतमिति। व्याप्यारोपेण व्यापकारोपस्तर्कः। यथा यदि वह्निर्नस्यात्तर्हि धूमोऽपि न स्यादिति॥ ५३॥",
        "tags": [
            "अयथार्थानुभवः",
            "संशयः",
            "विपर्ययः",
            "तर्कः"
        ],
        "sectionId": 54
    },
    {
        "title": "स्मृतिः",
        "content": "स्मृतिरपि द्विविधा। यथार्थायथार्था च। प्रमाजन्या यथार्था। अप्रमाजन्याऽयथार्था॥ ५४॥",
        "tags": [
            "स्मृतिः",
            "द्विविधस्मृतिः",
            "यथार्थस्मृति",
            "अयथार्थस्मृति"
        ],
        "sectionId": 55
    },
    {
        "title": "सुखम्",
        "content": "सर्वेषामनुकूलतया वेदनीयं सुखम्॥ ५५॥",
        "tags": [
            "सुखम्",
            "अनुकूलता",
            "अनुभवः"
        ],
        "sectionId": 56
    },
    {
        "title": "दुःखम्",
        "content": "प्रतिकूलतया वेदनीयं दुःखम्॥ ५६॥",
        "tags": [
            "दुःखम्",
            "प्रतिकूलता",
            "अनुभवः"
        ],
        "sectionId": 57
    },
    {
        "title": "इच्छा",
        "content": "इच्छा कामः॥ ५७॥",
        "tags": [
            "इच्छा",
            "कामः",
            "मनोगुणः"
        ],
        "sectionId": 58
    },
    {
        "title": "द्वेषः",
        "content": "क्रोधो द्वेषः॥ ५८॥",
        "tags": [
            "द्वेषः",
            "क्रोधः",
            "मनोगुणः"
        ],
        "sectionId": 59
    },
    {
        "title": "प्रयत्नः",
        "content": "कृतिः प्रयत्नः॥ ५९॥",
        "tags": [
            "प्रयत्नः",
            "कृतिः",
            "मनोगुणः"
        ],
        "sectionId": 60
    },
    {
        "title": "धर्मः",
        "content": "विहितकर्मजन्यो धर्मः॥ ६०॥",
        "tags": [
            "धर्मः",
            "कर्मजन्यः"
        ],
        "sectionId": 61
    },
    {
        "title": "अधर्मः",
        "content": "निषिद्धकर्मजन्योऽधर्मः॥ ६१॥",
        "tags": [
            "अधर्मः",
            "कर्मजन्यः"
        ],
        "sectionId": 62
    },
    {
        "title": "आत्मविशेषगुणाः",
        "content": "बुद्ध्यादयोऽष्टावात्ममात्रविशेषगुणाः॥ ६२॥",
        "tags": [
            "आत्मविशेषगुणाः",
            "बुद्धिः",
            "अष्टगुणाः"
        ],
        "sectionId": 63
    },
    {
        "title": "नित्यानित्यगुणौ",
        "content": "बुद्धीच्छाप्रयत्ना नित्या अनित्याश्च। नित्या ईश्वरस्य। अनित्या जीवस्य॥ ६३॥",
        "tags": [
            "बुद्धिः",
            "इच्छा",
            "प्रयत्नः",
            "नित्यगुणाः",
            "अनित्यगुणाः"
        ],
        "sectionId": 64
    },
    {
        "title": "संस्कारः",
        "content": "संस्कारस्त्रिविधः। वेगो भावना स्थितिस्थापकश्चेति। वेगः पृथिव्यादिचतुष्टयमनोवृत्तिः। अनुभवजन्या स्मृतिहेतुर्भावना। आत्ममात्रवृत्तिः। अन्यथाकृतस्य पुनस्तदवस्थापादकः स्थितिस्थापकः कटादिपृथिवीवृत्तिः॥ ६४॥",
        "tags": [
            "संस्कारः",
            "वेगः",
            "भावना",
            "स्थितिस्थापकः"
        ],
        "sectionId": 65
    },
    {
        "title": "कर्म",
        "content": "चलनात्मकं कर्म। ऊर्ध्वदेशसंयोगहेतुरुत्क्षेपणम्। अधोदेशसंयोगहेतुरपक्षेपणम्। शरीरसन्निकृष्टसंयोगहेतुराकुञ्चनम्। शरीरविप्रकृष्टसंयोगहेतुः प्रसारणम्। अन्यत्सर्वं गमनम्। (पृथिव्यादिचतुष्टयमनोमात्रवृत्ति)॥ ६५॥",
        "tags": [
            "कर्म",
            "उत्क्षेपणम्",
            "अपक्षेपणम्",
            "आकुञ्चनम्",
            "प्रसारणम्",
            "गमनम्"
        ],
        "sectionId": 66
    },
    {
        "title": "सामान्यम्",
        "content": "नित्यमेकमनेकानुगतं सामान्यम्। द्रव्यगुणकर्मवृत्ति। तद्द्विविधं परापरभेदात्। परं सत्ता। अपरं द्रव्यत्वादि॥ ६६॥",
        "tags": [
            "सामान्यः",
            "द्विविधसामान्यः",
            "सत्ता",
            "द्रव्यत्वम्"
        ],
        "sectionId": 67
    },
    {
        "title": "विशेषाः",
        "content": "नित्यद्रव्यवृत्तयो व्यावर्तका विशेषाः॥ ६७॥",
        "tags": [
            "विशेषः",
            "नित्यद्रव्यवृत्तिः"
        ],
        "sectionId": 68
    },
    {
        "title": "समवायः",
        "content": "नित्यसम्बन्धः समवायः। अयुतसिद्धवृत्तिः। ययोर्द्वयोर्मध्ये एकमविनश्यत्तदवस्थमपराऽश्रितमेवावतिष्ठते तावयुतसिद्धौ। यथाऽवयवाऽवयविनौ गुणगुणिनौ क्रियाक्रियावन्तौ जातिव्यक्ती विशेषनित्यद्रव्ये चेति॥ ६८॥",
        "tags": [
            "समवायः",
            "नित्यसम्बन्धः",
            "अयुतसिद्धवृत्तिः"
        ],
        "sectionId": 69
    },
    {
        "title": "अभावः",
        "content": "अनादिः सान्तः प्रागभावः। उत्पत्तेः पूर्वं कार्यस्य। सादिरनन्तः प्रध्वंसः। उत्पत्यनन्तरं कार्यस्य। त्रैकालिकसंसर्गावच्छिन्नप्रतियोगिताकोऽत्यन्ताभावः। यथा भूतले घटो नास्तीति। तादात्म्यसम्बन्धावच्छिन्नप्रतियोगिताकोऽन्योन्याभावः। यथा घटः पटो नेति॥ ६९॥",
        "tags": [
            "अभावः",
            "प्रागभावः",
            "प्रध्वंसः",
            "अत्यन्ताभावः",
            "अन्योन्याभावः"
        ],
        "sectionId": 70
    },
    {
        "title": "सप्तपदार्थसिद्धिः",
        "content": "सर्वेषामपि पदार्थानां यथायथमुक्तेष्वन्तर्भावात्सप्तैव पदार्था इति सिद्धम्॥ ७०॥",
        "tags": [
            "सप्तपदार्थाः",
            "पदार्थसंकलनम्",
            "सिद्धिः"
        ],
        "sectionId": 71
    },
    {
        "title": "समापनम्",
        "content": "काणादन्यायमतयोर्बालव्युत्पत्तिसिद्धये।\nअन्नम्भट्टेन विदुषा रचितस्तर्कसंग्रहः॥\nइति श्रीमहामहोपाध्याय अन्नम्भट्टविरचिततर्कसंग्रहः समाप्तः॥",
        "tags": [
            "समापनम्",
            "कणादमतम्",
            "अन्नंभट्टः",
            "तर्कसंग्रहः"
        ],
        "sectionId": 72
    }
]